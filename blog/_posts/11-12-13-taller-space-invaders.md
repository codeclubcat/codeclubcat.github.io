---
layout: blog
title:  "1er taller d'interacció i videojocs per nens de primària"
date:   2013-12-11 
tags: reptes difusio tallers
author: sergi
---

Estem molt contents de poder anunciar el primer mini-taller del CodeClub Besalú. [La universitat de Girona](http://www.udg.edu) a través del grup de recerca en Visió per Computador i  Robòtica ([VICOROB](http://vicorob.udg.edu)) ens ha deixat molt amablement unes quantes càmeres [Kinect](http://ca.wikipedia.org/wiki/Kinect) per poder jugar-hi uns dies.


![imatge3](/blog/images_blog/cartell_final.png)

Així doncs, els pròxims 15 i 16 de desembre mourem el CodeClub de lloc per realitzar la primera activitat paral.lela que tenim prevista per aquest curs. I que millor per començar que amb uns dels jocs més coneguts de la història dels videojocs, l'[Space Invaders](http://ca.wikipedia.org/wiki/Space_Invaders). Si mai heu jugat a un joc de marcians, segurament ha sortit o s'ha inspirat a través de l'Space Invaders.

Aquest joc probablement sigui uns dels més importants de la història dels videojocs. El van dissenyar al Japó a finals dels anys setanta (1978), tot i que més endavant es va vendre per tot el món. Avui en dia si mirem el joc no sembla gran cosa, però heu de pensar que en aquells temps varen haver d'inventar una nova màquina recreativa per poder-hi jugar. Recordeu que fa 30 anys, la potència del millor ordinador era 100 vegades més petita que qualsevol telèfon mòbil d'avui en dia. 

Heu jugat mai a una màquina recreativa de videojocs? Doncs l'Space Invaders va ser una de les primeres. Fixeu-vos si va ser important que al Japó, degut a  que la gent hi jugava tant a les sales de videojocs, varen començar a escassejar les monedes i el govern en va haver de fer més.

![imatge3](/blog/images_blog/arcade_invaders.jpg)

Evidentment en aquells temps tampoc hi havien ni Kinects, ni Wiis, ni res per l'estil, i s'hi jugava a través de palanques de jocs. Per tant, què tal si modifiquem el joc per adaptar-lo als temps que corren? 

El que farem en aquest mini-taller serà modificar l'Space Invaders clàssic fent que dos jugadors puguin controlar el joc utilitzant una Kinect.

El que volem aconseguir és que dos persones puguin competir a la mateixa partida per veure qui és capaç de matar més marcians utilitzant el cos com a única eina de control del joc. 

Què us sembla, ens hi posem?        


